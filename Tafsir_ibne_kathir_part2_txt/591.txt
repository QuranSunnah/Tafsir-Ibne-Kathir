--- OCR Start ---
সূরা ৫ : মায়িদাহ,
৫৯১
পারা ৬
আঙ্গুলের মধ্যস্থিত অংশগুলিও পরিস্কার করা প্রয়োজন
উসমান (রাঃ) হতে রাসূলুল্লাহ সাল্লাল্লাহু 'আলাইহি ওয়া সাল্লামের উযূর যে নিয়ম
বর্ণিত হয়েছে তাতে এও রয়েছে যে, তিনি আঙ্গুলগুলি খিলালও করেছিলেন।
(মাজমাওউয যাওয়ায়িদ ১/২৩৫) সুনান গ্রন্থসমূহে রয়েছে যে, সাবরা' (রাঃ)
রাসূলুল্লাহ সাল্লাল্লাহু 'আলাইহি ওয়া সাল্লামকে উযূ সম্পর্কে জিজ্ঞেস করলে তিনি
বলেন : 'উযূ পূর্ণভাবে ও উত্তমরূপে কর, আঙ্গুলগুলির মধ্যে খিলাল কর এবং নাকে
উত্তমরূপে পানি দাও। তবে যদি সিয়াম অবস্থায় থাক তাহলে অন্য কথা।' (আবূ
দাউদ ১/৯৯, তিরমিযী ১/১৪৯, নাসাঈ ১/৭৯, ইব্‌ন মাজাহ ১/১৪২)
চামড়ার মোজার উপর মাসাহ করা একটি গৃহীত সুন্নাহ
মুসনাদ আহমাদে আউস ইব্‌ন আবী আউস (রাঃ) হতে বর্ণিত আছে, তিনি
বলেন : 'আমি দেখছিলাম যে, রাসূলুল্লাহ সাল্লাল্লাহু 'আলাইহি ওয়া সাল্লাম উযূ
করেন এবং স্বীয় চামড়ার মোজার উপর মাসাহ করেন। তারপর সালাতের জন্য
দণ্ডায়মান হন।' (আহমাদ ৪/৮) ইমাম আবূ দাঊদ (রহঃ) এ হাদীসটি আউস
ইব্‌ন আবী আউস (রাঃ) মারফত বর্ণনা করেন: আমি রাসূল সাল্লাল্লাহু 'আলাইহি
ওয়া সাল্লামকে দেখেছি যে, প্রাকৃতিক ডাকে সাড়া দেয়ার পর তিনি উযু করলেন
এবং মোজা ও পায়ের উপর মাসাহ করলেন। (আবূ দাউদ ১/১১৩)
মুসনাদ আহমাদে জারীর ইব্‌ন আবদুল্লাহ বাজালী (রাঃ) হতে বর্ণিত আছে,
তিনি বলেন : 'সূরা মায়িদাহ অবতীর্ণ হওয়ার পরই আমি মুসলিম হই। আমার
ইসলাম গ্রহণের পরে আমি রাসূলুল্লাহ সাল্লাল্লাহু 'আলাইহি ওয়া সাল্লামকে মোজার
উপর মাসাহ করতে দেখেছি।' (আহমাদ ৪/৩৬৩)
সহীহ বুখারী ও সহীহ মুসলিমে হাম্মাম (রাঃ) হতে বর্ণিত আছে, তিনি বলেন
যে, জারীর (রাঃ) প্রস্রাব করেন, তারপর উযূ করেন এবং মোজার উপর মাসাহ
করেন। তাঁকে জিজ্ঞেস করা হল: আপনি কি এরূপই করে থাকেন? তিনি উত্তরে
বললেনঃ 'হ্যাঁ, আমি রাসূলুল্লাহ সাল্লাল্লাহু 'আলাইহি ওয়া সাল্লামকে এরূপই করতে
দেখেছি।' আমাশ (রহঃ) মন্তব্য করেন: হাদীসের বর্ণনাকারী ইবরাহীম (রহঃ)
বলেন যে, জনগণের কাছে এ হাদীসটি খুবই ভাল লাগত। কেননা জারীরের
ইসলাম গ্রহণ সূরা মায়িদাহ অবতীর্ণ হওয়ার পরের ঘটনা ছিল। (ফাতহুল বারী
১/৫৮৯, মুসলিম ১/২২৮) আহকামের বড় বড় কিতাবগুলিতে ধারাবাহিকতার
সাথে রাসূলুল্লাহ সাল্লাল্লাহু 'আলাইহি ওয়া সাল্লামের কথা ও কাজের দ্বারা মোজার
উপর মাসাহ সাব্যস্ত রয়েছে।
--- OCR End ---