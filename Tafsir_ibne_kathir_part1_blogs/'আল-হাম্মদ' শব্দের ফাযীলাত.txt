আসওয়াদ ইব্‌ন সারী' (রাঃ) একদা রাসূলুল্লাহ সাল্লাল্লাহু 'আলাইহি ওয়া
সাল্লামের কাছে আরয করেন : 'আমি মহান আল্লাহর প্রশংসামূলক কয়েকটি
কবিতা রচনা করেছি। অনুমতি পেলে শুনিয়ে দিব।' রাসূলুল্লাহ সাল্লাল্লাহু
'আলাইহি ওয়া সাল্লাম বললেন : 'আল্লাহ তা'আলা নিজের প্রশংসা শুনতে পছন্দ
করেন।' (আহমাদ ৩/৪৩৫, নাসাঈ ৪/৪১৬) মুসনাদ আহমাদ, সুনান নাসাঈ,
জামে'উত তিরমিযী এবং সুনান ইবন মাজাহয় যাবির ইব্‌ন আবদুল্লাহ (রাঃ) হতে
বর্ণিত, রাসূলুল্লাহ সাল্লাল্লাহু 'আলাইহি ওয়া সাল্লাম বলেছেন :
'সর্বোত্তম যিক্র হচ্ছে 'লা ইলাহা ইল্লাল্লাহ' এবং সর্বোত্তম প্রার্থনা হচ্ছে
'আলহামদুলিল্লাহ।' (তিরমিযী ৯/৩২৪, নাসাঈ ৬/২০৮, ইব্‌ন মাজাহ ২/১২৪৯)
ইমাম তিরমিযী (রহঃ) এ হাদীসটিকে পরিভাষা অনুযায়ী 'হাসান গারীব'
বলেছেন। সুনান ইবন মাজাহ্য রয়েছে, রাসূলুল্লাহ সাল্লাল্লাহু 'আলাইহি ওয়া
সাল্লাম বলেছেনঃ
'আল্লাহ তাঁর বান্দাকে কিছু দান করার পর যদি সে তার জন্য
'আলহামদুলিল্লাহ' পাঠ করে তাহলে তার প্রদত্ত বস্তুই গৃহিত বস্তু হতে উত্তম
হবে।' (ইবন মাজাহ ২/১২৫০)
সুনান ইবন মাজাহয় ইবন উমার (রাঃ) হতে বর্ণিত, রাসূলুল্লাহ সাল্লাল্লাহু
'আলাইহি ওয়া সাল্লাম বলেছেন: একদা এক ব্যক্তি এই দু'আ পাঠ করল :
يَا رَبِّ لَكَ الْحَمْدُ كَمَا يَنْبَغِي لِجَلَالِ وَجْهِكَ وَعَظِيمِ سُلْطَانِكَ
হে আমার রাব্ব! তোমার বিশাল ক্ষমতা এবং মহান সত্ত্বার মর্যাদানুসারে
তোমার জন্যই সমস্ত প্রশংসা।
এতে মালাইকা সাওয়াব লিখার ব্যাপারে কিংকর্তব্যবিমূঢ় হয়ে পড়লেন।
অবশেষে তাঁরা আল্লাহ সুবহানুর নিকট আরয করলেন : আপনার এক বান্দা
এমন একটি কালেমা পাঠ করেছে যার সাওয়াব আমরা কি লিখব বুঝতে
পারছিনা।' বিশ্বপ্রভু সব কিছু জানা সত্ত্বেও জিজ্ঞেস করলেন : 'সে কী কথা
বলেছে?' তাঁরা বললেন যে, সে এই কালেমা বলেছে। তখন আল্লাহ তা'আলা
বললেন : 'সে যা বলেছে তোমরা হুবহু তাই লিখে নাও। আমি তার সাথে
সাক্ষাতের সময়ে নিজেই তার যোগ্য প্রতিদান দিব।' (ইব্‌ন মাজাহ ২/১২৪৯)