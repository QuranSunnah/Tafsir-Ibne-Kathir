--- OCR Start ---
সূরা ২ : বাকারাহ
৩৭২
পারা ১
কা'বা ঘর নির্মাণের প্রস্তুতি চলছিল বটে, কিন্তু বাইতুল্লাহকে ভেঙ্গে দিতে তারা
ভয় পাচ্ছিল। সর্বপ্রথম ইবন অহাব নামক এক ব্যক্তি দাঁড়িয়ে কা'বা ঘরের একটি
পাথর নামিয়ে নেয়, কিন্তু পাথরটি তার হাত হতে উড়ে গিয়ে পুনরায় স্বস্থানে বসে
যায়। সে সমস্ত কুরাইশকে সম্বোধন করে বলে : 'শুনে রেখ! আল্লাহর ঘর নির্মাণ
কাজে সবাই যেন নিজ নিজ উত্তম ও পবিত্র মালই খরচ করে। এতে ব্যভিচার দ্বারা
উপার্জিত সম্পদ, সুদের টাকা এবং অত্যাচারের মাধ্যমে উপার্জিত অর্থ কাজে
লাগানো যাবেনা।' ইবন ইসহাক (রহঃ) বলেন যে, এ পরামর্শ দিয়েছিল ওয়ালীদ
ইবন মুগীরা ইবন আবদুল্লাহ ইবন আমর ইবন মাখযুম নামক ব্যক্তি। (ইবন হিশাম
১/২০৪) ইবন ইসহাক (রহঃ) এও উল্লেখ করেন যে, কুরাইশরা কা'বা ঘরকে
পুনরায় নির্মাণ করার জন্য তাদের যথাসাধ্য চেষ্টা করতে লাগল, তাদের এক এক
গোত্র কা'বা ঘরের এক এক অংশ নির্মাণ করার জন্য দায়িত্বপ্রাপ্ত হল।
এরপর বাইতুল্লাহ নির্মাণের জন্য এর বিভিন্ন অংশ গোত্রসমূহের মধ্যে ভাগ
করে দেয়া হয় ঠিকই, কিন্তু কা'বা ঘর ভাঙ্গার জন্য প্রথমে আঘাত করতে কেহই
সাহস করছিলনা। অবশেষে ওয়ালীদ ইবন মুগীরা বলে: 'আমিই আরম্ভ করছি।'
এ বলে সে কোদাল নিয়ে উপরে উঠে যায় এবং বলে 'হে আল্লাহ! আপনি খুবই
ভাল জানেন যে, আমাদের ইচ্ছা খারাপ নয়, আমরা আপনার ঘর ধ্বংস করতে
চাইনা, বরং ওটিকে উন্নত করার চিন্তায়ই আছি।' এ কথা বলে সে দু'টি স্তম্ভের
দু'ধারের কিছু অংশ ভেঙ্গে দেয়। অতঃপর কুরাইশরা বলে: 'আপাততঃ এ কাজ
রেখে দাও, রাত পর্যন্ত অপেক্ষা করি। যদি এ ব্যক্তির উপর কোন শাস্তি নেমে
আসে তাহলে তো এ পাথর ঐ স্থানেই রেখে দেয়া হবে এবং আমাদেরকে একাজ
হতে বিরত থাকতে হবে। আর যদি কোন শাস্তি না আসে তাহলে বুঝে নিতে হবে
যে, এটা ভেঙ্গে দেয়া আল্লাহ তা'আলার অসন্তুষ্টির কারণ নয়। সুতরাং
আগামীকাল আমরা সবাই মিলে এ কাজ শুরু করব।' অতঃপর সকাল হয় এবং
সবদিক দিয়েই মঙ্গল পরিলক্ষিত হয়। তখন সবাই এসে বাইতুল্লাহর পূর্ব ইমারত
ভেঙ্গে দেয়। অবশেষে তারা পূর্ব ভিত্তি অর্থাৎ ইবরাহীমের (আঃ) ভিত্তি পর্যন্ত
পৌঁছে যায়। এখানে সবুজ বর্ণের পাথর ছিল এবং যেন একটির সঙ্গে অপরটির
সংযোগ ছিল। একটি লোক দু'টি পাথরকে পৃথক করার উদ্দেশে ওতে এত জোরে
কোদাল চালায় যে, ওটি আন্দোলিত হওয়ার সাথে সাথে সমস্ত মাক্কা ভূমি
আন্দোলিত হয়ে উঠে। তখন জনগণ বুঝতে পারে যে, পাথরগুলিকে পৃথক করে
ওর স্থানে অন্য পাথর লাগানো আল্লাহ তা'আলার নিকট গৃহীত নয়। কাজেই ওটা
তাদের শক্তির বাইরের কাজ। সুতরাং তারা ঐ কাজ থেকে বিরত থাকে এবং ঐ
পাথরগুলিকে ঐভাবেই রেখে দেয়। (ইবন হিশাম ১/২০৭)
--- OCR End ---