--- OCR Start ---
সূরা ২ : বাকারাহ
২৫৩
পারা ১
করে। শনিবার মাছগুলি ঐ গর্তের ভিতরে জমা হলে তারা ওর মুখ বন্ধ করে
দিত। রোববার ধরে নিত। তাদের মধ্যে যারা খাঁটি মু'মিন ছিল তারা তাদেরকে
এ কাজে বাধা দিত এবং নিষেধ করত। কিন্তু তাদের উত্তর এই হত 'আমরা তো
শনিবার শিকারই করিনা, শিকার করি আমরা রোববার।'
শিকারীরা ও নিষেধকারীদের ছাড়া আরও একটি দল সৃষ্টি হয়, যারা দুই
দলকেই সন্তুষ্ট রাখত। তারা নিজেরা শিকার করত না বটে, কিন্তু যারা শিকার
করত তাদেরকে নিষেধও করতনা। বরং নিষেধকারীগণকে বলত : 'তোমরা
এমন সম্প্রদায়কে উপদেশ কেন দিচ্ছ যাদেরকে আল্লাহ তা'আলা ধ্বংস করবেন
কিংবা কঠিন শাস্তি দিবেন? তোমরা তো তোমাদের কতর্ব্য পালন করেছ যেহেতু
তাদেরকে নিষেধ করেছ। তারা যখন মানছে না তখন তাদেরকে তাদের কাজের
উপর ছেড়ে দাও।' তখন নিষেধকারীগণ উত্তর দিত : 'প্রথমতঃ এ জন্য যে,
আমরা আল্লাহ তা'আলার নিকট ওজর পেশ করতে পারব। দ্বিতীয়তঃ এ জন্যও
যে, তারা হয়ত আজ না হলে কাল কিংবা কাল না হলে পরশু আমাদের কথা
মানতে পারে এবং আল্লাহর কঠিন শাস্তি হতে মুক্তি পেয়ে যেতে পারে।' অবশেষে
এই মু'মিন দলটি সেই কৌশলীদল হতে সম্পূর্ণ রূপে সম্পর্ক ছিন্ন করল এবং
তাদের থেকে পৃথক হয়ে গেল। গ্রামের মধ্যস্থলে একটি প্রাচীর দিয়ে দিল।
একটি দরজা দিয়ে এরা যাতায়াত করত এবং অপর দরজা দিয়ে ঐ ফাঁকিবাজেরা
যাতায়াত করত। এভাবেই দীর্ঘদিন অতিবাহিত হয়। হঠাৎ এক বিস্ময়কর ঘটনা
ঘটে। একদা রাত্রি শেষে ভোর হয়েছে। মু'মিনরা সব জেগে উঠেছেন। কিন্তু এ
পর্যন্ত ঐ ফন্দিবাজেরা তাদের দরজা খুলছেনা এবং কোন সাড়া শব্দও পাওয়া
যাচ্ছেনা। মু'মিনরা বিস্মিত হলেন যে, ব্যাপার কি? অনেক বিলম্বের পরেও যখন
তাদের কোন খোঁজ পাওয়া গেলনা তখন তারা প্রাচীরের উপরে উঠে গেল।
সেখানে এক বিস্ময়কর দৃশ্য তারা অবলোকন করল। তারা দেখল যে, ঐ
ফন্দিবাজেরা নারী ও শিশুসহ সবাই বানর হয়ে গেছে। তাদের ঘরগুলি রাতে
যেমন বন্ধ ছিল ঐরূপ বন্ধই আছে, আর ভিতরের সমস্ত মানুষ বানরের আকার
বিশিষ্ট হয়ে গেছে এবং ওদের লেজও গজিয়েছে। শিশুরা ছোট বানর, পুরুষেরা
বড় বানর এবং নারীরা বানরীতে পরিণত হয়েছে। প্রত্যেককেই চেনা যাচ্ছে যে,
এ অমুক লোক সে অমুক নারী এবং এ অমুক শিশু ইত্যাদি।
এতে যে শুধু মাছ শিকারকারীরাই ধ্বংস হয়েছিল তা নয়, বরং যারা
তাদেরকে শুধু নিষেধ করেই চুপচাপ বসে থাকত এবং তাদের সাথে মেলা-মেশা
বন্ধ করতনা তারাও ধ্বংস হয়েছিল। এ শাস্তি থেকে শুধুমাত্র তারাই মুক্তি
পেয়েছিল যারা তাদেরকে নিষেধ করে তাদের থেকে সম্পূর্ণরূপে পৃথক হয়েছিল ।
--- OCR End ---