সূরা ৪৮: ফাতহ
৮০৭
পারা ২৬
এরপর যুহরী (রহঃ) আরও বলেন : এভাবে রাসূল সাল্লাল্লাহু 'আলাইহি ওয়া
সাল্লাম তাদের দেয়া শর্তগুলি মেনে নিলেন, যেহেতু তিনি আগেই বলেছিলেন যে,
তিনি তাদের সমস্ত শর্তই মেনে নিবেন যদি তা আল্লাহ প্রদত্ত দীনের বিধি-
বিধানের বাইরে না হয়। অতঃপর রাসূল সাল্লাল্লাহু 'আলাইহি ওয়া সাল্লাম
সুহাইলকে বললেনঃ
তোমাদের সাথে এই শর্ত থাকল যে, তোমরা আমাদেরকে কা'বা ঘরের
তাওয়াফ করতে দিবে। সুহাইল বলল : আল্লাহর শপথ! আমরা এখন তা হতে
দিতে পারিনা। তাহলে আরাবরা মনে করবে যে, আমরা আপনাদের চাপের কাছে
নতি স্বীকার করেছি। তবে আগামী বছর আপনাদেরকে অনুমতি দেয়া হবে।
সুতরাং রাসূল সাল্লাল্লাহু 'আলাইহি ওয়া সাল্লাম তা'ই লিখতে বললেন। অতঃপর
সুহাইল বলল : এই শর্তের ভিতর আরও যোগ করতে হবে যে, আমাদের কাছ
থেকে যদি কেহ আপনাদের কাছে চলে যায় তাহলে আপনারা তাকে আমাদের
কাছে ফিরিয়ে দিবেন, তা সে যদি আপনাদের ধর্ম কবুল করে তবুও। এ কথায়
মুসলিমগণ প্রতিবাদ করলেন। তারা বললেন : সুবহানাল্লাহ! কোন ব্যক্তি মুসলিম
হওয়ার পর কি করে তাকে কাফিরদের হাতে তুলে দেয়া যেতে পারে? তাদের
এই কথোপকথনের মাঝে সুহাইলের ছেলে আবূ জানদাল ইব্‌ন সুহাইল ইব্‌ন
আমর (রাঃ) পায়ে শিকলের বেড়ি পড়া অবস্থায় অনেক কষ্টে মুসলিমদের কাছে
পৌঁছে মাটিতে পড়ে গেলেন। সুহাইল তখন বলল : হে মুহাম্মাদ! আপনার সাথে
শান্তি চুক্তির এটাই হল প্রধান শর্ত। সুতরাং আবূ জানদালকে (রাঃ) আমার কাছে
ফিরিয়ে দিন। রাসূল সাল্লাল্লাহু 'আলাইহি ওয়া সাল্লাম বললেনঃ
এখনওতো শান্তি চুক্তি সম্পাদন চুড়ান্ত হয়নি। সুহাইল বলল : আল্লাহর শপথ!
তাহলে আমরা আপনার সাথে শান্তি চুক্তি সম্পাদন করবনা। তখন রাসূল সাল্লাল্লাহু
'আলাইহি ওয়া সাল্লাম সুহাইলকে বললেন : তুমি তাকে আমাকে দিয়ে দাও। এর
উত্তরে সুহাইল বলল : আমি কখনও তাকে আপনার কাছে রেখে যাবনা। রাসূল
সাল্লাল্লাহু 'আলাইহি ওয়া সাল্লাম তাকে বললেন : হ্যাঁ তুমি অবশ্যই তাকে রেখে
যাবে। সুহাইল বলল : কখনও না। মিকরায বলল : আমরা আপনার কাছে তার
থাকার অনুমতি দিব। আবূ জানদাল (রাঃ) বললেনঃ হে মুসলিম ভাইয়েরা! আমি
মুসলিম হয়ে তোমাদের কাছে চলে আসার পরেও তোমরা কি আমাকে কাফিরদের
হাতে তুলে দিবে? তোমরা কি দেখছনা যে, কিভাবে আমার প্রতি অত্যাচার করা
হয়েছে? আল্লাহ সুবহানাহু তা'আলার প্রতি ঈমান আনার কারণে আবূ জানদালকে
(রাঃ) কঠিন অত্যাচার সহ্য করতে হয়েছিল ।