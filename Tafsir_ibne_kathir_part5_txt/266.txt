--- OCR Start ---
সূরা ২০ : তা-হা
২৬৬
পারা ১৬
আল্লাহর অনুগ্রহের কথা বানী ইসরাঈলীদেরকে
পুনরায় স্মরণ করিয়ে দেয়া হচ্ছে
আল্লাহ তা'আলা বানী ইসরাঈলের উপর যে বড় বড় ইহসান করেছিলেন তা
তিনি তাদেরকে স্মরণ করিয়ে দিচ্ছেন। ওগুলির মধ্যে একটি এই যে, তাদেরকে
তিনি তাদের শত্রুদের কবল হতে মুক্তি দিয়েছেন। শুধু তাই নয়, বরং তিনি
তাদের শত্রুদেরকে তাদের চোখের সামনে সমুদ্রে নিমজ্জিত করেছেন। তাদের
একজনও রক্ষা পায়নি। যেমন তিনি বলেনঃ
وَأَغْرَقْنَا آلَ فِرْعَوْنَ وَأَنْتُمْ تَنْظُرُونَ
আমি ফির'আউনের স্বজনদেরকে নিমজ্জিত করেছিলাম এবং তোমরা তা
প্রত্যক্ষ করেছিলে। (সূরা বাকারাহ, ২ : ৫০) সহীহ বুখারীতে রয়েছে যে,
মাদীনার ইয়াহুদীদেরকে আশুরার দিন (১০ মুহাররাম) সিয়াম পালন করতে
দেখে রাসূলুল্লাহ সাল্লাল্লাহু 'আলাইহি ওয়া সাল্লাম এর কারণ জিজ্ঞেস করেন।
তারা উত্তরে বলে : এই দিনই আল্লাহ তা'আলা মূসাকে (আঃ) ফির'আউনের
উপর বিজয় দান করেছিলেন। তখন তিনি বলেন : তাদের তুলনায় মূসাতো
(আঃ) আমাদেরই বেশি নিকটতর। অতঃপর তিনি মুসলিমদেরকে ঐ দিন সিয়াম
পালন করার নির্দেশ দেন। (ফাতহুল বারী ৮/২৮৮, মুসলিম ১/৭৯৫)
ফির'আউনের ধ্বংস প্রাপ্তির পর আল্লাহ তা'আলা স্বীয় রাসূল মূসা
কালীমুল্লাহকে (আঃ) তূর পাহাড়ের দক্ষিণ পাশের প্রতিশ্রুতি দেন। এই পাহাড়ের
দিকেই মূসার (আঃ) কাওমকে তাকাতে বলেছিলেন যখন তারা আল্লাহকে দেখতে
চেয়েছিল। এই পাহাড়ে অবস্থান রত অবস্থায়ই আল্লাহ তা'আলা মূসাকে (আঃ)
তাওরাত প্রদান করেছিলেন। আর এদিকে তার অনুপস্থিতির সুযোগে বানী
ইসরাঈল গো-বৎসের পূজা শুরু করে দেয়। এর বর্ণনা সামনে আসছে
ইনশাআল্লাহ! অনুরূপভাবে আল্লাহ বানী ইসরাঈলের উপর আর একটি অনুগ্রহ
করেন তা এই যে, তাদের আহার্য হিসাবে তাদেরকে মান্না ও সালওয়া দান করেন
যা সূরা বাকারাহর তাফসীরে বর্ণনা করা হয়েছে। মান্না ছিল এক প্রকার মিষ্টি
জাতীয় খাদ্য যা তাদের জন্য আকাশ হতে অবতীর্ণ হত । আর সালওয়া ছিল এক
প্রকারের পাখী যা আল্লাহর হুকুমে তাদের সামনে এসে পড়ত। ওগুলি হতে তারা
একদিনের জন্য প্রয়োজনীয় খাদ্য সংগ্রহ করে রাখত। ইহা ছিল তাদের জন্য
আল্লাহর এক বিশেষ অনুগ্রহ। মহামহিমান্বিত আল্লাহ বলেনঃ
--- OCR End ---