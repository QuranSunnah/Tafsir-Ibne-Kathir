--- OCR Start ---
সূরা ১৭: ইসরা,
৫৯৬
পারা ১৫
ইবন মাসউদ (রাঃ) বলেন : এর অর্থ হচ্ছে বিনা প্রয়োজনে অহেতুক অর্থ
কড়ি খরচ করা। (তাবারী ১৭/৪২৮) ইব্‌ন আব্বাসও (রাঃ) অনুরূপ মতামত
ব্যক্ত করেছেন। মুজাহিদ (রহঃ) বলেনঃ যদি কোন ব্যক্তি তার কাছে থাকা সমস্ত
সম্পদও সঠিক কাজে ব্যয় করে তাহলে ঐ ব্যয় করাকে অপব্যয় বলা যাবেনা।
কিন্তু সে যদি অহেতুক/বাজে কাজে সামান্য অর্থও ব্যয় করে তা'ই অপব্যয়।
(তাবারী ১৭/৪২৯) কাতাদাহ (রহঃ) বলেন : অপব্যয় হল আল্লাহর অবাধ্যতায়
পাপ কাজে, ভুল পথে এবং অনাচার/নীতি বিবর্জিত কাজে কোন কিছু ব্যয় করা।
(তাবারী ১৭/৪২৯)
আনাস ইবন মালিক (রাঃ) হতে ইমাম আহমাদ (রহঃ) বর্ণনা করেন : বানূ
তামীম গোত্রের এক লোক রাসূল সাল্লাল্লাহু 'আলাইহি ওয়া সাল্লামের কাছে এসে
বলে : হে আল্লাহর রাসূল! আমার অনেক ধন-সম্পদ রয়েছে, আমার পরিবার ও
সন্তান-সন্ততি রয়েছে। আমি বিলাস বহুল শহুরে জীবন যাপন করছি। দয়া করে
আমাকে বলুন! আমি কিভাবে ব্যয় করব এবং কতটুকু ব্যয় করব? তখন রাসূল
সাল্লাল্লাহু 'আলাইহি ওয়া সাল্লাম তাকে বললেনঃ
'প্রথমে তুমি যাকাতকে তোমার সম্পদ হতে পৃথক করে নাও, তাহলে তোমার
সম্পদ পবিত্র হবে। তারপর তোমার আত্মীয় স্বজনদের সাথে সৎ ব্যবহার কর,
ভিক্ষুককে তার প্রাপ্য দিয়ে দাও এবং প্রতিবেশী ও মিসকীনদের উপরও খরচ
কর।' সে আবার বলল: 'হে আল্লাহর রাসূল সাল্লাল্লাহু 'আলাইহি ওয়া সাল্লাম!
অল্প কথায় পূর্ণ উদ্দেশ্যটি আমাকে বুঝিয়ে দিন।' রাসূলুল্লাহ সাল্লাল্লাহু 'আলাইহি
ওয়া সাল্লাম তখন তাকে বললেন : 'আত্মীয় স্বজন, মিসকীন ও মুসাফিরদের হক
আদায় কর এবং বাজে খরচ করনা।' সে তখন বললঃ  $$حَسْبِيَ اللَّهُ$$ অর্থাৎ আল্লাহর
আমার জন্য যথেষ্ট। আচ্ছা জনাব! যখন আপনার যাকাত আদায়কারীকে আমার
যাকাতের সম্পদ প্রদান করব তখন কি আমি আল্লাহ ও তাঁর রাসূল সাল্লাল্লাহু
'আলাইহি ওয়া সাল্লামের কাছে মুক্ত হয়ে যাব? (অর্থাৎ আমার উপর আর কোন
দায়িত্ব থাকবেনাতো?)' রাসূলুল্লাহ সাল্লাল্লাহু 'আলাইহি ওয়া সাল্লাম উত্তরে তাকে
বললেন : 'হ্যাঁ, যখন তুমি আমার পক্ষ থেকে যাকাত আদায়কারীকে তোমার
যাকাতের মাল প্রদান করবে তখন তুমি আল্লাহ ও তাঁর রাসূলের কাছে মুক্ত হয়ে
যাবে এবং তোমার জন্য প্রতিদান ও পুরস্কার সাব্যস্ত হয়ে যাবে। আর যে উহা
উল্টে দিবে, এর পাপ তার উপরই বর্তাবে।' (আহমাদ ৩/১৩৬)
--- OCR End ---