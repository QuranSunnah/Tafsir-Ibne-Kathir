সূরা ১১২: ইখলাস,
৩১৪
পারা ৩০
বললেন: 'সে কেন এরূপ করত তা তোমরা তাকে জিজ্ঞেস করতো?' তাঁকে
জিজ্ঞেস করা হলে উত্তরে তিনি বলেন : 'এ সূরায় আল্লাহ রাহমানুর রাহীমের
গুণাবলী বর্ণনা করা হয়েছে, এ কারণে এ সূরা পড়তে আমি খুব ভালবাসি।' এ
কথা শুনে রাসূলুল্লাহ সাল্লাল্লাহু 'আলাইহি ওয়া সাল্লাম বললেন : 'তাকে
জানিয়ে দাও যে, আল্লাহও তাকে ভালবাসেন।' (ফাতহুল বারী ১৩/৩৬০,
মুসলিম ১/৫৫৭, নাসাঈ ৬/১৭৭)
সহীহ বুখারীর কিতাবুস সালাতে আনাস (রাঃ) হতে বর্ণিত আছে যে,
একজন আনসারী মাসজিদে কুবার ইমাম ছিলেন। তাঁর অভ্যাস ছিল যে,
তিনি প্রতি রাক'আতে সূরা ফাতিহা পাঠ করার পরই সূরা ইখলাস পাঠ
করতেন। তারপর কুরআনের অন্য অংশ পছন্দমত পড়তেন। একদিন
মুক্তাদী তাঁকে জিজ্ঞেস করলেন : 'আপনি সূরা ইখলাস পাঠ করেন, তারপর
অন্য সূরাও এর সাথে মিলিয়ে দেন, কি ব্যাপার? আপনি কি মনে করেন যে,
সূরা ইখলাসের সাথে অন্য সূরা মিলিয়ে পাঠ না করলে সালাত শুদ্ধ হবেনা?
হয় শুধু সূরা ইখলাস পড়ুন অথবা এটা ছেড়ে দিয়ে অন্য সূরা পাঠ করুন।'
আনসারী জবাব দিলেন : 'আমি যেমন করছি তেমনি করব, তোমাদের পছন্দ
না হলে বল, আমি তোমাদের ইমামতি ছেড়ে দিচ্ছি।' মুসল্লীরা দেখলেন যে,
এটা মুশকিলের ব্যাপার! কারণ উপস্থিত সকলের মধ্যে তিনিই ছিলেন
ইমামতির সবচেয়ে যোগ্য ব্যক্তি। তাই তাঁর বিদ্যমানতায় তাঁরা অন্য কারও
ইমামতি মেনে নিতে পারলেননা (সুতরাং তিনিই ইমাম থেকে গেলেন)।
একদিন রাসূলুল্লাহ সাল্লাল্লাহু 'আলাইহি ওয়া সাল্লাম সেখানে গমন করলে
মুসল্লীরা তাঁর কাছে এ ঘটনা ব্যক্ত করলেন। তিনি তখন ঐ ইমামকে ডেকে
জিজ্ঞেস করলেন : 'তুমি মুসল্লীদের কথা মাননা কেন? প্রত্যেক রাক'আতে
সূরা ইখলাস পড় কেন?' ইমাম সাহেব উত্তরে বললেন : 'হে আল্লাহর রাসূল
সাল্লাল্লাহু 'আলাইহি ওয়া সাল্লাম! এ সূরার প্রতি আমার বিশেষ আকর্ষণ
রয়েছে।' তাঁর এ কথা শুনে রাসূলুল্লাহ সাল্লাল্লাহু 'আলাইহি ওয়া সাল্লাম তাঁকে
বললেন: 'এ সূরার প্রতি তোমার আসক্তি ও ভালবাসা তোমাকে জান্নাতে
পৌঁছে দিয়েছে।' (ফাতহুল বারী ২/২৯৮)