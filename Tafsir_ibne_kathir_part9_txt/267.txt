--- OCR Start ---
সূরা ১০২: তাকাছুর,
২৬৭
পারা ৩০
বললেন : 'এখানে বসে আছেন কেন?' উত্তরে তাঁরা বললেন : 'যিনি
আপনাকে সত্যসহ প্রেরণ করেছেন তাঁর শপথ! ক্ষুধা আমাদেরকে ঘর হতে
বের করে এনেছে।' রাসূলুল্লাহ সাল্লাল্লাহু 'আলাইহি ওয়া সাল্লাম তখন
বললেন : যিনি আমাকে সত্যসহ প্রেরণ করেছেন তাঁর শপথ! ক্ষুধা
আমাকেও বের করে এনেছে। তারপর রাসূলুল্লাহ সাল্লাল্লাহু 'আলাইহি ওয়া
সাল্লাম ঐ দুই সাহাবীকে (রাঃ) সঙ্গে নিয়ে এক আনসারীর বাড়িতে
গেলেন। আনসারী বাড়িতে ছিলেননা। রাসূলুল্লাহ সাল্লাল্লাহু 'আলাইহি ওয়া
সাল্লাম আনসারীর স্ত্রীকে জিজ্ঞেস করেন : তোমার স্বামী কোথায়? মহিলা
উত্তরে বললেন : 'তিনি আমাদের পান করানোর জন্য পানি আনতে
গেছেন।' ইতোমধ্যে ঐ আনসারী পানির মশক নিয়ে এসে পড়লেন।
রাসূলুল্লাহ সাল্লাল্লাহু 'আলাইহি ওয়া সাল্লাম এবং তাঁর সঙ্গীদ্বয়কে অভিনন্দন
জানালেন এবং বললেন : 'আমার বাড়িতে আজ আল্লাহর রাসূল সাল্লাল্লাহু
'আলাইহি ওয়া সাল্লাম তাশরীফ এনেছেন, সুতরাং আমার মত ভাগ্যবান
আর কেহ নেই।' পানির মশকটি একটি খেজুর গাছে ঝুলিয়ে রেখে
আনসারী বাগানে গিয়ে তাজা খেজুরের কাঁদি নিয়ে এলেন। রাসূলুল্লাহ
সাল্লাল্লাহু 'আলাইহি ওয়া সাল্লাম বললেন: 'ও থেকে সামান্য কিছু আনলেই
তো হত!' আনসারী বললেন : 'ভাবলাম যে, আপনি পছন্দ মত বাছাই করে
গ্রহণ করবেন।' তারপর (একটা বকরী বা মেষ যবাহ্ করার জন্য) আনসারী
একটি ছুরি হাতে নিলেন। রাসূলুল্লাহ বললেন : 'দুগ্ধবতী (কোন বকরী বা
মেষ) যবাহ্ করনা।' অতঃপর আনসারী তাঁদের জন্য একটা ভেড়া যবাহ্
করলেন এবং তাঁরা আহার করলেন। তারপর তিনি সাহাবীগণকে লক্ষ্য করে
বললেন : 'এ বিষয়ে কিয়ামাত দিবসে তোমাদেরকে প্রশ্ন করা হবে। ক্ষুধার্ত
অবস্থায় তোমরা ঘর থেকে বেরিয়েছিলে এবং এখন খাবার না খাওয়া পর্যন্ত
ঘরে ফিরে যাচ্ছনা। সুতরাং এ সবই আল্লাহর নি'আমাতসমূহ হতে।'
(মুসলিম ৩/১৬০৯)
আবূ হুরাইরাহ (রাঃ) হতে বর্ণিত আছে যে, রাসূল সাল্লাল্লাহু 'আলাইহি
ওয়া সাল্লাম বলেছেন: 'নি'আমাতের প্রশ্নে কিয়ামাতের দিন সর্বপ্রথম বলা
হবে : 'আমি কি তোমাকে স্বাস্থ্য ও সুস্থতা দান করিনি? ঠাণ্ডা পানি দিয়ে
তোমাকে কি পরিতৃপ্ত করিনি?'
--- OCR End ---